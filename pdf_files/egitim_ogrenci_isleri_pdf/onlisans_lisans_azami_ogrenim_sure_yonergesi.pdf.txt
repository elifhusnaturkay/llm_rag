FIRAT ÜNİVERSİTESİ ÖNLİSANS VE LİSANS AZAMİ ÖĞRENİM SÜRE YÖNERGESİ
BİRİNCİ BÖLÜM
Amaç, Kapsam, Dayanak ve Tanımlar

MADDE 1- (1) Bu Yönergenin amacı, Fırat Üniversitesi önlisans ve lisans programlarına kayıtlı
öğrencilerin azami öğrenim sürelerini tamamlamaları halinde yapılacak işlemlere ilişkin usul ve esasları
belirlemektir.

MADDE 2- (1) Bu Yönerge, Fırat Üniversitesinde azami öğrenim süresini dolduran önlisans ve lisans
öğrencilerinin mezun olabilmeleri için verilecek ek sınav hakkının uygulanmasına ilişkin esasları kapsar.

MADDE 3-(1) Bu Yönerge, 2547 sayılı Yükseköğretim Kanunu”nun 44 üncü maddesinin (c) fıkrası,
aynı kanunun 14 üncü maddesi, “Fırat Üniversitesi Önlisans ve Lisans Eğitim- Öğretim Yönetmeliği”, “Fırat
Üniversitesi Tıp Fakültesi Eğitim Öğretim ve Sınav Yönetmeliği” ve “Fırat Üniversitesi Diş Hekimliği
Fakültesi Eğitim Öğretim ve Sınav Yönetmeliği” ile “Fırat Üniversitesi Önlisans ve Lisans Eğitim-Öğretim
Senato Esasları”na dayanılarak hazırlanmıştır.

MADDE 4- (1) Bu Yönergede geçen;

(a) Başarısız Ders: Öğrenci tarafından kaydolunmuş ve FF, D harf notlarından biriyle notlandırılmış dersler ile hiç kayıt yaptırılmamış dersleri,
(b) Birim Yönetim Kurulu; Fakülte, Yüksekokul, Konservatuvar, Meslek Yüksekokulu Yönetim Kurulunu,
(c) Birim: Öğrencinin kayıtlı olduğu Fakülte, Yüksekokul, Konservatuvar, Meslek Yüksekokulunu,
(ç) Doğrudan sınav yapılamayan ders: Yapıları itibariyle tek bir sınavla değil, dönem içindeki süreçlerin ve bu dönem sonundaki ilgili öğrenim çıktısının değerlendirilmesi ile notlandırılan (staj, proje, atölye vb.) uygulama içeren dersleri,
(d) Senato: Fırat Üniversitesi Senatosunu
(e) Rektör: Fırat Üniversitesi Rektörünü,
(f) Üniversite: Fırat Üniversitesini,
(g) Yönetmelik: Fırat Üniversitesi Ön Lisans ve Lisans Eğitim-Öğretim ve Sınav Yönetmeliğini, ifade eder.

İKİNCİ BÖLÜM
Genel Hükümler
Azami öğrenim süresi
MADDE 5- (1) 2547 Sayılı Yükseköğretim Kanunu md.44(c)'de tanımlı azami öğrenim sürelerine
göre öğrenciler, kayıtlı oldukları programı, Türkçe ve yabancı dil hazırlık eğitimi ve kayıt dondurulan süreler
hariç olmak üzere her dönem için kayıt yaptırıp yaptırmadığına bakılmaksızın;
(a) Öğrenim süresi bir yıl olan zorunlu yabancı dil hazırlık eğitimini azami iki yıl,
(b) Öğrenim süresi iki yıl olan ön lisans programlarını azami dört yıl,
(c) Öğrenim süresi dört yıl olan lisans programlarını azami yedi yıl,
(ç) Öğrenim süresi beş yıl olan lisans programlarını azami sekiz yıl,
(d) Öğrenim süresi altı yıl olan lisans programlarını azami dokuz yıl içerisinde tamamlamak zorundadır.

(2) Türkçe hazırlık eğitiminin azami öğrenim süresi iki yıldır. Ancak, yurtdışından öğrenci kabul
kontenjanlarından yararlanarak, zorunlu yabancı dil hazırlık sınıfı bulunan programlara kayıt yaptıran ve
Türkçe seviyesi yetersiz olan öğrencilerin, azami iki yıl içerisinde hem Türkçe seviyelerini yeterli hale
getirmeleri, hem de zorunlu yabancı dil hazırlık sınıfını başarı ile tamamlamaları gerekmektedir.

Azami öğrenim süresinin hesaplanması
MADDE 6-(1) Azami sürelerin hesaplanması aşağıdaki kurallara göre belirlenir:

(a) 2547 Sayılı Yükseköğretim Kanunu'nun Geçici md.67'deki (Ek: 19/11/2014-6569/32 md.) “Bu
maddenin yürürlüğe girdiği tarihte yükseköğretim kurumlarında kayıtlı olan öğrenciler bakımından azami
sürelerinin hesaplanmasında, daha önceki öğrenim süreleri dikkate alınmaz” hükmü gereğince, önceden kayıtlı
öğrencilerin azami sürelerinin başlangıç tarihi 2014-2015 eğitim öğretim yılı güz yarıyılıdır.

(b) Ağırlıklı Genel Not Ortalamasına göre yatay geçiş yapan öğrenciler ile Dikey Geçiş Sınavı (DGS) ile lisans programlarına yerleşen öğrencilerin azami öğrenim süreleri, intibak ettirildiği sınıftan başlanarak hesaplanır.
(c) Ek Madde 1'e göre, eğitim gördüğü programdan farklı bir programa yatay geçiş yapan öğrencilerin azami öğrenim süreleri, programın azami süresinden kabul edildiği sınıf (intibak sınıfı) çıkartılarak hesaplanır.
(ç) Zorunlu veya isteğe bağlı yabancı dil hazırlık sınıfında geçirilen süre ve kayıt donduran öğrencilerin izinli oldukları süre azami öğrenim süresi dışında tutulur.
(d) Tıp Fakültesi öğrencilerinin azami öğrenim süreleri, ilgili takvim yılı içinde başlayan Fırat Üniversitesi Genel Akademik Takviminde tanımlı Güz Yarıyılı Ders Dönemi başlangıç tarihinde tamamlanır.
(e) Anadal diploma programından mezuniyet hakkını elde eden ancak ikinci anadal diploma programından mezuniyet şartını sağlayamayan çift anadal öğrencilerinin öğrenim süresi çift anadal programına kayıt yaptırdığı eğitim öğretim yılından itibaren azami yedi yıldır.
(f) Özel Öğrenci, karşılıklı anlaşma, Erasmus, Farabi ve benzer değişim programlarıyla başka bir yükseköğretim kurumuna gönderilen öğrencilerin bu kapsamda geçirdikleri süreler, azami öğrenim süresinden sayılır.
(g) Yükseköğretim Kurulu Başkanlığının belirlediği dersleri alan Mühendislik Tamamlama öğrencilerinin azami süresi iki yıl, ilgili akademik birim tarafından yüzde elli oranında ek ders verilmesi halinde ise üç yıldır.

Azami öğrenim süreleri sonunda öğrenci hakları
MADDE 7-(1) Azami öğrenim süresini dolduran öğrencilere verilen haklar aşağıda tanımlanmıştır:

(a) Son sınıf öğrencilerine; dersin özelliğine ilişkin şartları önceden yerine getirilmiş olmak kaydıyla
uygulamalı veya uygulaması olan dersler (laboratuvar, bitirme ödevi, staj uygulaması, proje vb.) dâhil, hiç
almadığı veya alıp da devam koşulunu yerine getirmediği ya da devam koşulunu yerine getirdiği halde
başarısız olduğu tüm dersler için iki ek sınav hakkı verilir. Tıp Fakültesi öğrencilerinin daha önce hiç
almadıkları ve/veya alıp devam etmedikleri ya da başarısızlık nedeniyle tekrarlamak zorunda oldukları her bir
uygulamalı eğitimleri için bir uygulama yapma hakkı verilir.

(b) Uygulamalı veya uygulaması olan dersler için bir defaya mahsus olmak üzere öğrencilerin talebi
halinde, dersin müfredatta tanımlandığı ve açılacağı ilk dönemde/yılda derse devam hakkı verilir. Bu hakkı
kullanan öğrenciler, derslerin dönem içi ve dönem sonu sınavlarına katılır, bu derslerin özel şartlarını bu sürede
yerine getirir, başarısız olursa dönem sonunu takip eden ilk ek sınavlara katılır. Verilen süre içerisinde özel
şartları yerine getirmeyen öğrenciler ilgili derslerin ek sınavlarına katılamaz.

(c) Uygulamalı veya uygulaması olan veya birden fazla dersin kurul sınavı ile değerlendirildiği dersler
ile bu derslere ilişkin özel şartlar ilgili kurullar tarafından karara bağlanır.

(ç) İzledikleri programdan mezun olmak için gerekli bütün derslerden geçer not aldıkları hâlde
mezuniyet için gerekli Genel Not Ortalamasının altında kalması sebebiyle mezun olamayıp ilişikleri kesilme
durumuna gelen son dönem (sınıf geçme esasına göre son sınıf) öğrencilerine, not ortalamalarını yükseltmek
üzere, uygulamalı veya uygulaması olan dersler dışındaki diledikleri derslerden sınırsız sınav hakkı tanınır.
Yükseltme sınav notu, öğrencilerin önceki notundan daha yüksek değilse işleme alınmaz.

(d) Azami öğrenim süresi sonunda mezuniyet için tek dersi kalan öğrencilere öğrencilik haklarından
yararlanmaksızın sınırsız sınav hakkı tanınır.

(e) Azami süre sonunda sadece yaz stajı dersi kalan öğrencilere stajlarını bitirmeleri için dört yarıyıl ek
süre verilir.

(f) Tıp ve Diş Hekimliği Fakültelerinin azami öğrenim süresini tamamlamış ancak ara sınıflarında en
fazla üç dersten başarısız olan öğrencilere eğitim ve öğretimin niteliği itibariyle uygulama yaptırılması
suretiyle değerlendirilmesi gereken dersler için uygulama yaptırılır, teorik eğitimlerde ise sınav hakkı verilir.
Ek sınavlara girebilmek için dersin/uygulamanın ön şartlarını veya özel şartlarını (ders tekrarında devam
zorunluluğu gibi) sağlaması gerekir.

Azami öğrenim süreleri sonunda öğrenci haklarının kullanılması
MADDE 8 -(1) Azami süre sonu haklarının kullanımı aşağıdaki esaslara göre yürütülür:

(a) Derse devam hakkını kullanmak ya da ek sınavlardan yararlanmak isteyen öğrenciler, Akademik Takvime göre ilgili birim tarafından belirlenen tarihlerde form dilekçe ile ilgili bölüm başkanlıklarına başvuru yapar. Başvuru yapmayan öğrenciler derse devam ve ek sınav haklarından vazgeçmiş sayılır.
(b) Başvurusu kabul edildiği halde derse devam hakkını kullanmayan ve sınavlara girmeyen/giremeyen öğrenciler devam hakkından ve ek sınav hakkından vazgeçmiş sayılır.
(c) Mühendislik tamamlama programlarına kayıtlı olan öğrenciler ek sınav hakkından yararlanamaz.
(ç) Ek süre hakkı tanınan öğrenciler, ilgili dönemlerde derslere kayıt yaptırmak ve ilgili dönemin öğrenci katkı payı/öğrenim ücretini ödemekle yükümlüdür.
(d) Azami öğrenim süresi sonunda verilen hakların süreleri içerisinde kullanılmaması halinde verilen haklardan vazgeçilmiş sayılır.

Ek sınavların uygulanması ve değerlendirilmesi
MADDE 9- (1) Ek sınavların uygulanması ve değerlendirme işlemi aşağıdaki esaslara göre yürütülür:

(a) Ek sınav hakkı, öğrencilerin azami öğrenim süresinin dolduğu dönemi takip eden yarıyıl başında
Üniversitemiz Akademik Takviminde belirtilen tarihlerde kullanılır.

(b) Ek sınav hakkından yararlanmak üzere başvuru yapan öğrencilerin durumları ilgili birimler
tarafından kontrol edilir ve uygulanacak sınav programı ile sınavı yapacak öğretim elemanı görevlendirmesi,
başvuru yapan öğrenciler dikkate alınarak birim yönetim kurulu kararıyla yapılır. Ek sınav programı ilgili
birim tarafından ilan edilir.

(c) Ortak derslerle ilgili sınav planlaması, ilgili Ortak Ders Koordinatörlüğü tarafından yapılır.

(ç) Ek sınavlarda ilgili birimin ders geçme notunu alan öğrenciler başarılı sayılır. Tıp ve Diş Hekimliği
Fakültesi öğrencilerinin aldıkları notlar, Tıp ve Diş Hekimliği Fakültesinin Eğitim Öğretim ve Sınav
yönetmeliklerindeki kriterlere göre; diğer akademik birimlere kayıtlı öğrencilerin aldıkları notlar ise “Fırat
Üniversitesi Önlisans ve Lisans Eğitim-Öğretim Senato Esasları”ndaki Tablo 2'ye göre değerlendirilir.

(d) Derse devam ve/veya ek sınav haklarını kullandıktan sonra beş veya daha az başarısız dersi kalan
öğrencilere üç yarıyıl ek süre verilir.

(e) Azami öğrenim süresi sonunda derse devam hakkı veya ek sınav hakkı kullanmadan mezun olmak
için, öğretim programındaki tüm dersler dâhil başarması gereken ders sayısı beş ve daha az olan öğrencilere
dört yarıyıl ek süre (sınıf geçme esasına göre öğretim yapan birimlerde son sınıf öğrencilerine iki öğretim yılı)
verilir.

(f) (d) ve (e) bentlerinde belirtilen ek süreleri kullanan öğrenciler verilen süre içerisinde; açılacak ara
sınav ve yarıyıl/yılsonu ile bütünleme sınavlarına girerler, uygulamalı veya uygulaması olan dersler için
gerekli özel şartları tamamlarlar.

(g) Ek sınavlar sonunda, mezuniyet için tek dersi kalan öğrencilere öğrencilik haklarından
yararlanmaksızın sınırsız sınav hakkı tanınır.

(ğ) Sınırsız sınav hakkı tanınan öğrenciler yarıyıl/yılsonu, bütünleme ve mezuniyet (veya tek ders)
sınavlarına girebilirler. Bu sınavlarda ilgili birimin ders geçme notunu alan öğrenciler ara sınav notuna
bakılmadan başarılı sayılır.

Ek sınavlar sonrası yapılması gereken işlemler
MADDE 10 (1) İlgili akademik birimin yönetim kurulu kararı ile yapılacak işlemler:

(a) Ek sınavlar sonunda, mezuniyet için beşten fazla dersi kalan öğrencilerin Üniversite ile ilişiği kesilir.
(b) EK süreler sonunda, birden fazla başarısız dersi olan öğrencilerin Üniversite ile ilişiği kesilir.
(c) Sınırsız sınav hakkı tanınan öğrenciler, açılacak sınavlara üst üste veya aralıklı olarak toplam üç eğitim-öğretim yılı katılmamaları halinde sınırsız sınav hakkından vazgeçmiş sayılır ve Üniversite ile ilişiği kesilir.
(ç) Azami süreler içinde 4 (dört) yıl üst üste katkı payı veya öğrenim ücretinin ödenmemesi ile kayıt yenilenmemesi durumunda ilgili birim yönetim kurulu önerisi, Üniversite Yönetim Kurulu kararı ve Yükseköğretim Kurulunun onayı ile öğrencilerin ilişiği kesilir.
(d) Öğretim dili tamamen veya kısmen yabancı dil olan programların hazırlık sınıfında 2 (iki) yıl başarılı olamayan öğrencilerin ilgili programdan ilişiği kesilir.
(e) Azami öğrenim süresi sonunda ek süre hakkı kazanamadığı halde ders kaydı yapan öğrencilerin ders kayıtları iptal edilir ve Üniversite ile ilişikleri kesilir.
(f) Tıp ve Diş Hekimliği Fakültelerinin ara sınıflarında azami süresini tamamlayan ve başarısız dersi bulunmayan öğrencilerin programla ilişiği kesilir. Ara sınıflarda başarısız dersi bulunan bu öğrencilere, bu Usul ve Esasların 7 inci maddesinde tanımlanan haklar verildikten sonra, aldıkları dersleri başarıp başarmadığına bakılmaksızın ilişikleri kesilir.

ÜÇÜNCÜ BÖLÜM
Çeşitli ve Son Hükümler
Yönergede hüküm bulunmayan hususlar

MADDE 11- (1) Bu Yönergede hüküm bulunmayan hususlarda, ilgili mevzuat hükümleri ve Senato
kararları uygulanır.

Yürürlük
MADDE 12 - (1) Bu Yönerge, senato tarafından kabul edildiği tarihte yürürlüğe girer.

Yürürlükten kaldırılan mevzuat hükümleri
MADDE 13- (1) Bu Yönergenin kabulüyle; 06.09.2023 tarih ve 2022-2023/23.23 sayılı senato kararı
ile kabul edilen Fırat Üniversitesi Önlisans ve Lisans düzeyinde azami öğrenim süresi sonunda yapılacak
işlemlere ilişkin usul ve esaslar yürürlükten kaldırılmıştır.


Tarih Sayı 13.01.2025 2024-2025/7.9