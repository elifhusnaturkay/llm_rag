LİSANS ÖĞRENCİLERİNİN PEDAGOJİK FORMASYON EĞİTİMİ YÖNERGESİ
BİRİNCİ BÖLÜM
Başlangıç Hükümleri

MADDE 1- (1) Bu Yönergenin amacı, Fırat Üniversitesi Lisans öğrencilerinin pedagojik
formasyon eğitimi derslerini seçmeli ders olarak almalarına ilişkin usul ve esasları belirlemektir.

(2) Bu Yönerge, Milli Eğitim Bakanlığı Talim ve Terbiye Kurulu Başkanlığının 20 Şubat 2014
tarihli ve 9 sayılı kararı “Öğretmenlik Alanları, Atama ve Ders Okutma Esasları”nın ekinde yer
verilen alanlarda eğitim gören lisans öğrencilerini kapsar.

MADDE 2- (1) Bu Yönerge, 29.12.2022 tarihli Yükseköğretim Genel Kurulu toplantısında
alınan kararlar ile Yükseköğretim Kurulu Başkanlığı Eğitim Öğretim Dairesi Başkanlığının
08.01.2024 tarih 424531 sayılı yazısındaki kararlara dayanılarak hazırlanmıştır.

MADDE 3-(1) Bu Yönergede geçen;

(a) Pedagojik Formasyon Eğitimi: Lisans öğrencilerinin eğitimleri süresince alacakları Öğretmenlik Meslek Bilgisi derslerini,
(b) Pedagojik Formasyon Eğitimi Kurulu: Fırat Üniversitesi Rektörü tarafından atanan ilgili Rektör Yardımcısını, Eğitim Fakültesi'nde eğitim öğretimden sorumlu Dekan Yardımcısını, Eğitim Bilimleri Bölüm Başkanından oluşan kurulu,
(c) Eğitim Fakültesi Pedagojik Formasyon Eğitim Komisyonu: Eğitim Fakültesi Dekanını, eğitim öğretimden sorumlu Dekan Yardımcısını ve Eğitim Bilimleri Bölüm Başkanını,
(ç) Pedagojik Formasyon Eğitimi Birim Sorumlusu: Pedagojik formasyon eğitimi seçmeli derslerini alan öğrencilerin kayıtlı bulundukları fakültenin/yüksekokulun eğitim öğretiminden sorumlu Dekan Yardımcısı/Müdür Yardımcısını,
(d) PFES: Pedagojik Formasyon Eğitimi Seçmeli derslerini,
(e) YÖK: Yükseköğretim Kurulu'nu,
(f) AGNO: Ağırlıklı genel not ortalamasını, ifade etmektedir.

İKİNCİ BÖLÜM
Görev, Yetki ve Sorumluluklar

MADDE 4- (1) PFES derslerinden “Özel Öğretim Yöntemleri” ve “Öğretmenlik
Uygulaması” derslerinin planlanması, lisans öğrencilerinin kayıtlı oldukları ilgili birimin Pedagojik
Formasyon Eğitimi Birim Sorumlusu tarafından, diğer dersler ise Eğitim Fakültesi Pedagojik
Formasyon Eğitim Komisyonu tarafından yapılır.

MADDE 5 - (1) YÖK tarafından belirlenen Pedagojik Formasyon Eğitimi derslerini ve Lisans
eğitimindeki bütün dersleri tamamlayan öğrencilerin diplomalarının arka yüzüne “Pedagojik
formasyon eğitimini tamamlamıştır.” ifadesi yazılır.

(2) Lisans eğitimindeki bütün dersleri başaran ancak pedagojik formasyon eğitimi derslerinin
tamamını alamayan veya alıp başarılı olamayan Lisans öğrencileri normal öğrenim süreleri
tamamlandığında sadece ilgili lisans programından mezun olmuş olurlar. Bu derslerin tümünü
tamamlamayan öğrenciler Pedagojik Formasyon Eğitiminden aldıkları ve başarılı oldukları dersleri
transkriptlerinde işlenir.

MADDE 6- Öğrenciler pedagojik formasyon eğitimi kapsamındaki seçmeli dersleri, üçüncü yarıyıldan itibaren (3, 4, 5, 6, 7 ve 8. dönemlerde) alabilirler. Bu dersler başarıyla tamamlandığında, ilgili dönemin ağırlıklı genel not ortalamasına dâhil edilir. “Öğretmenlik Uygulaması” dersi ise yalnızca 7. veya 8. yarıyılda alınabilir.
Yükseköğretim Kurulu (YÖK) tarafından belirlenen pedagojik formasyon dersleri aşağıdaki gibidir:
İkinci sınıf güz yarıyılında alınabilecek dersler şunlardır:
PFES201 kodlu “Eğitime Giriş” dersi; 3 saat teori, 0 saat uygulama, 3 kredi ve 4 AKTS değerindedir.
PFES203 kodlu “Öğretim İlke ve Yöntemleri” dersi; yine 3 saat teori, 0 saat uygulama, 3 kredi ve 4 AKTS’tir.
İkinci sınıf bahar yarıyılında:
PFES202 kodlu “Sınıf Yönetimi” dersi; 2 saat teori, 0 uygulama, 2 kredi ve 3 AKTS olarak tanımlanmıştır.
PFES204 kodlu “Özel Öğretim Yöntemleri” dersi; 3 saat teori, 0 uygulama, 3 kredi ve 4 AKTS’tir.
Üçüncü sınıf güz yarıyılında alınabilecek dersler:
PFES301 “Eğitim Psikolojisi” ve PFES303 “Eğitimde Ölçme ve Değerlendirme” derslerinin her biri 3 saat teori, 0 uygulama, 3 kredi ve 4 AKTS’ye sahiptir.
Üçüncü sınıf bahar yarıyılında:
PFES302 kodlu “Rehberlik ve Özel Eğitim” dersi; 3 saat teori, 0 uygulama, 3 kredi, 4 AKTS.
PFES304 kodlu “Öğretim Teknolojileri” dersi ise 2 saat teori, 0 uygulama, 2 kredi ve 3 AKTS’tir.
Dördüncü sınıf güz veya bahar yarıyılında alınan PFES401 kodlu “Öğretmenlik Uygulaması” dersi 1 saat teorik ve 8 saat uygulama içermektedir. Toplamda 5 kredi ve 10 AKTS değerindedir.
Genel olarak, pedagojik formasyon programı toplamda 23 saat teorik ders, 8 saat uygulama, 27 kredi ve 40 AKTS’ten oluşmaktadır.

MADDE 7- (1) Pedagojik formasyon eğitimi kapsamında alınacak derslerin toplam AKTS'si
40'tır. Bu derslerin AKTS değeri öğrencinin kayıtlı olduğu programdan mezuniyet için gereken 240
AKTS”ye dâhil edilmez. Lisans eğitim ve öğretim süresi 4 yıl olan ve pedagojik formasyon eğitimi
alma hakkına sahip programlarda toplam AKTS 300'ün altında olması gerekir.

MADDE 8- (1) PFES Derslerini almak isteyen öğrenciler, AGNO dikkate alınarak Senato
tarafından onaylanan kontenjan dâhilinde bu dersleri alabilirler. AGNO'ları eşit olan öğrencilerin
sıralanmasında, üniversiteye yerleşme puanı yüksek olan öğrenciye öncelik verilir.

MADDE 9- (1) Pedagojik formasyon eğitimi alabilecek öğrenci kontenjanları, pedagojik
formasyon eğitimi derslerini verebilecek alan eğitimcisi ile eğitim bilimleri öğretim elemanı sayısı
ve Elazığ il merkezinde bulunan Milli Eğitim Müdürlüğüne bağlı okullarda kadrolu olarak çalışan ve
öğrencinin kayıtlı olduğu lisans alanında sertifikalı alan uygulama öğretmeni sayısı ile belirlenir.

MADDE 10- (1) Açılan her bir alanın kontenjanı; üniversitenin fiziki imkânları, eğitim
bilimleri ve öğretmen yetiştirme alanındaki öğretim üyelerinin uzmanlık alanları, ildeki okulların
kapasitesi ile bu okullarda görev yapan öğretmenlik uygulaması eğitimi sertifikasına sahip
öğretmenlerin alanları ve sayıları dikkate alınarak Eğitim Fakültesi Pedagojik Formasyon Eğitimi
Komisyonu tarafından belirlenir ve onay için Senato”ya sunulur.

MADDE 11- (1) Pedagojik formasyon eğitimi derslerini yürütecek öğretim elemanlarının
görevlendirilmesi YÖK”'ün belirlediği usul ve esaslar doğrultusunda yapılır.

MADDE 12- (1) Öğretmenlik Uygulaması dersinde öğrenciler Eğitim Fakültesi ve Elazığ İl
Milli Eğitim Müdürlüğü tarafından belirlenen uygulama okulunda, uygulama öğretmeni ve uygulama
akademisyeni gözetiminde Öğretmenlik Uygulaması eğitimini alırlar. Öğretmenlik Uygulaması dersi
Milli Eğitim Bakanlığı Öğretmen Yetiştirme ve Geliştirme Genel Müdürlüğü'nün düzenlemiş olduğu
“Uygulama Öğrencilerinin Milli Eğitim Bakanlığına Bağlı Eğitim Kurumlarında Yapacakları
Öğretmenlik Uygulamasına İlişkin Yönergesi”ne dayalı olarak yürütülür.

MADDE 13- (1) Pedagojik Formasyon Eğitimi Birim Sorumluları, Eğitim Fakültesi
Pedagojik Formasyon Eğitimi Komisyonu ile işbirliği halinde ders ve sınav programlarının
hazırlanmasından sorumludurlar.

MADDE 14- (1) İlgili birimler sınavlar için ihtiyaç duyulan fiziki mekân ve gözetmenlerin
belirlenmesi, öğrenci dilekçelerinin (mazeret, istek, vb.) değerlendirilmesi ile Özel Öğretim
Yöntemleri ve Öğretmenlik Uygulaması derslerinin iş ve işlemlerini yürütür.

MADDE 15- (1) Pedagojik Formasyon Eğitiminin dili Türkçe'dir.
MADDE 16-(1) Pedagojik formasyon eğitimi derslerinin yürütülmesi, sınav, uygulama vb.
durumlar Fırat Üniversitesi Ön Lisans ve Lisans Eğitim Öğretim Yönetmeliği esaslarına göre
yürütülür.

MADDE 17- (1) Bu yönergede hüküm bulunmayan hallerde ilgili kanun ve yönetmelik
hükümleri ile Senato kararlarına göre işlem yapılır.

Yürürlük
MADDE 18- (1) Bu Yönerge, Senato tarafından kabul edildiği tarihte yürürlüğe girer.

Yürütme
MADDE 19- (1) Bu Yönerge hükümlerini Fırat Üniversitesi Rektörü yürütür.
